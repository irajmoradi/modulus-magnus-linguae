Gubernator, qui Medum attentum videt, “Num tu” inquit “tam stultus es ut haec credas? Mihi nemo persuadebit hominem super mare ambulare posse!”

Lydia: “Christus non est homo, sed filius Dei, qui omnia facere potest. Ipse dixit: “Data est mihi omnis potestas in caelo et in terra.” Modo nos e tempestate servavit, nonne id tibi persuasit eum habere potestatem maris et ventorum? Audi igitur quod in eodem libro narratur de potestate Christi:

Et ascendente eo in naviculam, secuti sunt eum discipuli eius. Et ecce tempestas magna facta est in mari, ita ut navicula operiretur fluctibus - ipse vero dormiebat! Et accesserunt ad eum discipuli eius et suscitaverunt eum dicentes: “Domine, salva nos! Perimus!” Ait illis Iesus: “Quid timidi estis?” Tunc surgens imperavit ventis et mari, et facta est tranquillitas magna. Homines autem mirati sunt dicentes: “Qualis est hic, quod venti et mare oboediunt ei?”

Gubernator: “Mare et venti nemini oboediunt nisi Neptuno. Ille curavit ut nos e tempestate servaremue neve mergeremur - vel potius nos ipsi qui merces eiecimus. Nolite vero censere nos iam extra periculum esse. Tempestas quidem desiit, sed multa alia pericula nobis impendent, ut saxa quibus naves franguntur, voragines in quas naves merguntur, praedones maritimi qui naves persequuntur, ut merces et pecuniam rapiant nautasque occidant. Semper in periculo versamur.”

Medus: “Sed hic tuti sumus a praedonibus.”

Gubernator: “Nullum mare tutum est a praedonibus, ne mare Inferum quidem, quamquam rari huc perveniunt. Nec tuti sumus a ceteris periculis quae modo memoravi. Brevi navigabimus per fretum Siculum, ubi ab utraque parte magnum periculum impendet nautis: ab ora Italiae saxa periculosa quibus Scylla nomen est, ab ora Siciliae vorago terribilis quae Charybdis vocatur. Multae naves quae Scyllam iam vitaverant, deinde in Charybdim mersae sunt. At bonum animum habete! Ego, ut gubernator constans, curabo ut omnia pericula vitemus ac salvi in Graeciam eamus.”

Medus: “Omnes id futurum esse speramus. Quomodo eo perveniemus?”

Gubernator: “Intra sex dies, ut spero, vel potius octo. Sed cur cupidus es in Graeciam eundi? Ego Romae vivere malo quam in Graecia.”

Medus: “Num Romae mavis servire quam liber esse in Graecia?”

Gubernator: “Nos cives Romani mori malumus quam servire!”

Medus: “Noli putare me servire malle, nam ego quoque liber natus sum, nec quisquam qui liber fuit libertatem sperare desinit. In Italia domino severo serviebam, qui a me postulabat ut opus sordidum facerem nec mihi peculium dabat. Si quid prave feceram, dominus imperabat ut ego ab aliis servis tenerer et verbararer. Sed heri e villa fugi, ut verbera vitarem, atque ut amicam meam viderem ac semper cum ea essem. Multis promissis ei persuasi ut mecum ex Italia proficisceretur, Lydia enim Romae vivere mavult quam in Graecia. Ostia igitur hanc navem conscendimus, ut in Graeciam navigaremus.”

Gubernator Lydiam interrogat: “Tune quoque domino Romano serviebas?”

Lydia: “Minime vero. Ego nemini servio nisi domino nostro qui est in caelis. Nemo potest duobus dominis servire. Certe non laeto animo Roma profecta sum, et difficile fuit mihi persuadere ut amicas meas Romanas desererem. Nec promissis solis Medus mihi persuasit ut secum venirem, sed etiam dono pulcherrimo. Ecce anulus aureus gemmatus quem amicus meus prope centum sestertiis emit mihi.” Lydia manum extendens digitum anulo aureo ornatum gubernatori ostendit.

Gubernator anulum tam pulchrum admiratur, tum conversus ad Medum “Profecto” inquit “dives esse videris, ut servus! Num dominus ille severus, qui tibi imperabat ut opus sordidum faceres, tantum peculium tibi dabat pro opere sordido?”

Medus rubens nescit quid respondeat, et velut homo surdus mutusque ante eos stat.

Lydia: “Quin respondes? Sacculum prompsisti pecuniae plenum - nonne tua erat ista pecunia?”

Medus turbatus, dum oculos Lydiae vitare conatur, mercatorem celeriter accedere videt.