Iulius: “Prior epistulae pars de alia re est; in parte posteriore magister me monet de pecunia quam ei debeo.”

Aemilia: “Cur non solvis pecuniam quae magistro debetur? Certe magister, qui filios nostros tam bene scribere et legere docet, mercedem suam meret. Sed quidnam scriptum est in priore epistulae parte? Nonne magister Marcum laudat?”

Iulius: “Hac epistula nulla laus continetur, nec enim puer piger atque improbus laudem meret! Tune putas te his litteris laudari, Marce?”

Marcus vultum a patre averit nec ullum verbum respondet, at genua trementia et vultus pallidus responsum planum est, quod pater facile intellegit. Saepe silentium est responsum planissimum.

Tacente Marco, Aemilia “Quid fecit Marcus?” inquit, “Dic mihi omnia!”

Iulius: “Marcus prope omnia fecit quae facere non debuit! Haec epistula omnem rem planam facit. - O Marce! Iam plane intellego falsa esse omnia quae nobis narravisti: magister planis verbis scribit 'te discipulum improbissimum fuisse ac foede et prave scripsisse'!”

Marcus: “At tabulam vobis ostendi...”

Iulius: “Aspice hanc tabulam: videsne nomen 'Sexti' litteris planis in parte superiore inscriptum? Tune soles nomina aliena inscribere in tabula tua? Haec non tua, sed Sexti tabula est. Hocine negare audes?”

Marcus, qui iam non audet mentiri, nihil negat, sed omnia fatetur: “Recte dicis, pater. Tabula Sexti est. Tabulas mutavi inter pugnam.”

Aemilia: “Pugnam? Quam pugnam narras?”

Iulius: “Marcus mihi iam narravit 'se cum Sexto pugnavisse.' - Nonne tibi satis fuit vestem tuam novam perdere? Etiamne tabulam alienam...?”

Marcus: “Tabulam Sexti non perdidi, pater. Vide: integra est tabula.”

Iulius: “At certe pater Sexti putabit eum perdidisse tabulam suam. Fortasse Sextus a patre suo punietur ob hanc rem. Intellegisne factum tuum indignum esse? Nonne te pudet hoc fecisse? Profecto me pudet hoc a meo filio factum esse!”

Marcus, qui paulo ante ob timorem pallebat, iam rubet propter pudorem. Puerum pudet facti sui. (Is quem factorum suorum pudet rubere solet.)