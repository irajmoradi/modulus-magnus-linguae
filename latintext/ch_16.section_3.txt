Dum ille loquitur, Medus occidentem spectat et nubes atras procul supra mare oriri videt; simul mare tranquillum fit. “Non serenum est caelum” inquit, “Ecce nubes atrae...”

Gubernator statim loqui desinit et nubes spectat; tum vela aspiciens exclamat: “Quid (malum!) hoc est? Nubes atrae ab occidente oriuntur et ventus simul cadit! O Neptune! Defende nos a tempestate!” Nauta Neptunum, deum maris, veretur.

“Cur Neptunum invocas?” inquit Medus, “Prope tranquillum est mare.”

Gubernator: “Adhuc tranquillum est, sed exspecta paulum: simul cum illis nubibus atris tempestas oriri solet cum tornitru et fulguribus. Neptunum invoco, quod ille dominus maris ac tempestatum est.” Nauta perterritus tempestatem venientem opperitur.

Paulo post totum caelum atrum fit, ac fulgur unum et alterum, tum multa fulgura caelum et mare illustrant. Statim sequitur tonitrus cum imbre, et simul magnus ventus flare incipit. Mare tempestate turbatur, ac navis, quae et homines et merces multas vehit, fluctibus iactatur et vix gubernari potest. Nautae multum aquae e nave hauriunt, sed navis nimis gravis est propter merces. Hoc videns gubernator “Iacite merces!” inquit nautis, qui statim merces graves in mare iacere incipiunt, spectante mercatore, qui ipse quoque nave vehitur. Ille tristis merces suas de nave labi et in mare mergi videt. Nemo eum consolatur! Navis paulo levior fit, simul vero tempestas multo turbidior et fluctus multo altiores fiunt.

Medus perterritus exclamat: “O Neptune! Serva me!” sed vox eius vix auditur propter tornitrum. Navis aqua impleri incipit, neque enim nautae satis multum aquae haurire possunt.

Ceteris perterritis, Lydia caelum intuetur et clamat: “Serva nos, domine!”

Medus: “Quis est ille dominus quem tu invocas?”

Lydia: “Est dominus noster Iesus Christus, qui non modo hominibus, sed etiam ventis et mari imperare potest.”

Medus: “Meus dominus non est ille! Ego iam nullius domini servus sum. Nemo mihi imperare potest!”

Hic magnus fluctus navem pulsat. Medus Lydiam labentem complecitur ac sustinere conatur, nec vero ipse pedibus stare potest. Medus et Lydia simul labuntur. Medus surgere conatur, nec vero se loco movere potest, quod Lydia perterrita corpus eius complecitur.

Lydia iterum magna voce Christum invocat: “O Christe! Iube mare tranquillum fieri! Serva nos, domine!”

Medus os aperit ac Neptunum iterum invocare vult, sed magnus fluctus os eius aqua implet. Medus loqui conatur neque potest.

Tum vero ventus cadere incipit! Iam fluctus non tanti sunt quanti paulo ante. Nautae fessi aquam haurire desinunt ac laetantes mare iterum tranquillum fieri aspiciunt.

