Magister Titum et Sextum laudat: “Vos recte respondetis, Tite et Sexte. Discipuli prudentes atque industrii estis.” Deinde Marcum interrogat: “Quot sunt triginta et septem?”

Marcus: “Ad hoc recte respondere possum: triginta et septem sunt triginta septem.”

“Recte respondes, Marce” inquit magister, “Quot sunt triginta et octo?”

Marcus: “Facile est ad hoc respondere.”

Magister: “Non tam facile quam tu putas!”

Marcus: “Triginta et octo sunt triginta octo.”

Magister: “Prave dicis! Triginta et octo sunt duodequadraginta. Quot sunt triginta et novem?”

Marcus: “Triginta novem.”

Magister: “O Marce! Id quoque pravum est. Triginta et novem sunt undequadraginta. Cur non cogitas antequam respondes?”

Marcus: “Semper cogito antequam respondeo.”

Magister: “Ergo puer stultus es, Marce! Cogitare non potes! Nam stulte et prave respondes!” Magister Marcum non laudat, sed reprehendit.

Marcus: “Cur ego semper a te reprehendor, numquam laudor? Titus et Sextus semper laudantur, numquam reprehenduntur.”

Magister: “Tu a me non laudaris, Marce, quia numquam recte respondes. Semper prave respondes, ergo reprehenderis!”

Marcus: “At id quod ego interrogor nimis difficile est. Atque ego semper interrogor!”

Magister: “Tu non semper interrogaris, Marce. Titus et Sextus saepe interrogantur.”

Marcus: “Non tam saepe quam ego.”

Titus: “Nos quoque saepe interrogamur, nec vero prave respondemus. Itaque nos a magistro laudamur, non reprehendimur.”

Marcus: “Et cur vos semper laudamini? Quia id quod vos interrogamini facile est - ego quoque ad id recte respondere possum. Praeterea magister amicus est patribus vestris, patri meo inimicus. Itaque vos numquam reprehendimini, quamquam saepe prave respondetis; ego vero numquam laudor, quamquam saepe recte respondeo!”

Sextus: “At frater tuus saepe laudatur, Marce.”

Magister: “Recte dicis, Sexte: Quintus bonus discipulus est, et industrius et prudens.” Quintus a magistro laudatur, quamquam abest.

