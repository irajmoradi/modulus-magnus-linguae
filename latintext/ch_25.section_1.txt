Syra, postquam facta Marci narravit, abire vult, sed Quintus “Noli” inquit “me relinquere! Te hic manere volo. Narra mihi aliquam fabulam!

Syra: “Quam fabulam me tibi narrare vis? Fabulamne de lupo et et agno qui forte ad eundem rivum venerunt? an fabulam de puero qui cupivit regere equos qui currum Solis per caelum trahunt?”

Tacente Quinto, Syra pergit: “An cupis audire fabulam de Achille, duce Graecorum, qui Hectorem, ducem Troianum, interfecit atque corpus eius mortuum post currum suum traxit circum moenia urbis Troiae? an fabulam de Romulo, qui prima moenia Romana aedificavit...”

Quintus:”...et Remum fratrem interfecit quia moenia humilia deridebat! Omnes istas fabulas antiquas saepe audivi. Iam vero nec de hominibus nec de bestiis audire cupio. narra mihi fabulam de aliquo feroci monstro, cui caput bestiae et corpus hominis est et quod homines vivos vorat! Talem fabulam audire cupio.”

Syra: “At tale monstrum te terrebit, Quinte.”

Quintus: “Noli putare me puerum timidum esse! Timor monstrorum puerum Romanum non decet!”

“Narrabo tibi fabulam de Theseo et Minotauro” inquit Syra, et sic narrare incipit:

“In insula Creta olim vivebat monstrum terribile, nomine Minotaurus, cui caput tauri, corpus viri erat. Minotaurus in magno labyrintho habitabat.”

Quintus: “Quid est labyrinthus?”

Syra: “Est magnum aedificium quod frequentibus muris in plurimas partes dividitur. Nemo qui tale aedificium semel intravit rursus illinc exire potest, etsi ianua patet. Labyrinthus ille in quo Minotaurus inclusus tenebatur, a Daedalo, viro Atheniensi, aedificatus erat. Qui iam antequam ex urbe Athenis in Cretam venit, complures res mirabiles fecerat.

“Minotaurus nihil praeter homines vivos edebat. Itaque complures adulescentes virginesque quotannis Athenis in Cretam mittebantur, qui omnes in labyrintho a monstro illo saevo vorabantur. Navis qua Athenienses illuc vehebantur vela atra gerebat, nam eo colore significatur mors.”