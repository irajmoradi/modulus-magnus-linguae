Discipuli non modo numeros, sed etiam litteras discunt. Parvi discipuli, ut Marcus et Titus et Sextus, litteras Latinas discunt. Magni discipuli litteras Graecas et linguam Graecam discunt. Lingua Graeca difficilis est.

Ecce omnes litterae Latinae, quarum numerus est viginti tres, ab A usque ad Z: A, B, C, D, E, F, G, H, I, K, L, M, N, O, P, Q, R, S, T, V, X, Y, Z. Litterae sunt aut vocales aut consonantes: vocales sunt A, E, I, O, V, Y; ceterae sunt consonantes (Etiam I et V consonantes sunt in vocabulis IAM, VEL, VOS, QVAM, cet.)

Litterae Y et Z in vocabulis Graecis modo reperiuntur (ut in hoc vocabulo zephyrus, id est nomen venti qui ab occidente flat). Y et Z igitur litterae rarae sunt in lingua Latina, in lingua Graeca frequentes. K littera, quae frequens est in lingua Graeca, littera Latina rarissima est, nam K in uno vocabulo Latino tantum reperitur, id est kalendae (itemque in praenomine Kaeso, quod praenomen Romanorum rarissimum est).

Hoc vocabulum amica quinque litteras habet et tres syllabas: a-mi-ca. Quaeque syllaba vocalem habet, ergo numerus syllabarum et vocalium idem est. In prima et in postrema syllaba huius vocabuli eadem vocalis est: a. Vocalis est littera quae per se syllabam facere potest, ut a syllabam primam facit in vocabulo amica. Sine vocali syllaba fieri non potest. Consonans per se syllabam non facit, sed semper cum vocali in eadem syllaba iungitur. In exemplo nostro m cum i iungitur in syllaba secunda mi, et c cum a in syllaba tertia ca.

Cum syllabae iuguntur, vocabula fiunt. Cum vocabula coniunguntur, sententiae fiunt. Ecce duae sententiae: Lingua in ore inest et Lingua Latina difficilis est. Vocabulum primum utriusque sententiae idem est, sed hoc idem vocabulum duas res varias significat. Item varia vocabula eandem rem vel eundem hominem significare possunt, ut ostium et ianua, dominus et erus (sed erus est vocabulum multo rarius quam dominus).

Qui litteras nescit legere non potest. Magister, qui pueros legere docet, ipse et libros Latinos et Graecos legere potest, nam is utramque linguam scit. Quomodo parvus discipulus hanc sententiam legit: Miles Romanus fortiter pugnat? Discipulus quamque littram cuiusque vocabuli sic legit: “M-I mi, L-E-S les: mi-les, R-O Ro, M-A ma, Ro-ma-, N-V-S nus: Ro-ma-nus...” Ita quodque vocabulum cuiusque sententiae a discipulo legitur. (In hac sententia vocabulum fortiter novum est, sed qui vocabulum fortis scit, hoc vocabulum quoque intellegit, nam miles fortis est miles qui fortiter pugnat.)

In ludo pueri non modo legere, sed etiam scribere discunt. Quisque discipulus in tabula sua scribit eas sententias quas magister ei dictat. Ita pueri scribere discunt.

Magister discipulis imperat: “Promite regulas vestras et lineas rectas ducite in tabulis. Tum scribite hanc sententiam: Homo oculos et nasum habet.”

Quisque puer stilum et regulam promit et ducit lineam rectam in tabula sua; tum scribere incipit. Discipuli eandem sententiam non eodem modo, sed variis modis scribunt. Sextus unus ex tribus pueris recte scribit: HOMO OCVLOS ET NASVM HABET. Titus sic scribit: HOMO HOCVLOS ET NASVM HABET. Marcus vero sic: OMO OCLOS ET NASV ABET.

