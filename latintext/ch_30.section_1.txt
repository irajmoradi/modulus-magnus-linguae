Ex agris reversus Iulius continuo balneum petit, atque primum aqua calida, tum frigida lavatur. Dum ille post balneum vestem novam induit, Cornelius et Orontes, amici et hospites eius, cum uxoribus Fabia et Paula adveniunt. (Hospites sunt amici quorum alter alterum semper bene recipit domum suam, etiam si inexspectatus venit.)

Hodie autem hospites Iulii exspectati veniunt, nam Iulius eos vocavit ad cenam. (Cena est cibus quem Romani circiter hora nona vel decima sumunt.)

Aemilia atrium intrans hospites salutat et maritum suum tardum excusat: “Iulius tarde ex agris revertit hodie, quod nimis diu ambulavit. Ergo nondum exiit e balneo. Sed brevi lautus erit.”

Tum Iulius lautus et nova veste indutus intrat et amicos salvere iubet: “Salvete, amici! Gaudeo vos omnes iam adesse. Quam ob rem tam raro te video, mi Corneli?”

Cornelius: “Nonnumquam te visere volui, nec prius urbem relinquere potui prae multis et magnis negotiis meis. Nunc demum, postquam heri ad villam Tusculanam redii, paulum requiescere possum et amicos visere. Post tanta negotia magis quam umquam otio fruor.”

Iulius: “Tune quoque Roma venis, Orontes?”

Orontes: “Nuper longum iter feci in Graeciam. Idibus Maiis demum ex itinere Romam reverti, unde hodie venio.”

Iulius: “Ergo vos mihi aliquid de rebus urbanis novissimis nuntiabitis.”

Cornelius” Et tu nos docebis de rebus rusticis, ut agricola studiosus et diligens.”

Iulius frontem contrahit et “Agricola” inquit “ipse non sum, sed multis agricolis praesum ac diligenter curo ut coloni agros meos bene colant.”

Orontes, qui vita rustica non fruitur, “Prudenter facis” inquit “quod agros ipse non colis. Si necesse est in agris laborare, vita rustica non iucunda, sed molesta est. Ego numquam instrumento rustico usus sum.”