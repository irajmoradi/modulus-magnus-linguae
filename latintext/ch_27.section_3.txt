Colono dimisso, Iulius alium agricolam vocat eumque de rebus rusticis rogitat, ac primum de vineis: “Quomodo vineae se habent hoc anno?”

“Optime” inquit agricola, “Aspice hanc vitem: tot et tantae uvae magnam vini copiam promittunt, ac vinum bonum futurum esse existimo, nam sol duos iam menses prope cotidie lucet usque a mane ad vesperum. Nihil enim vineis magis prodest quam sol et calor, nec quidquam iis magis nocet quam imber et frigus.”

Iulius: “Calor solis non ipse per se efficit ut vinum bonum sit. Vites probe curare oportet. Itaque vos moneo ut industrie in vineis laboretis. Sed satis de vineis. Frumentum quale erit?”

“Non ita bonum” inquit alter agricola, “Solum nimis siccum est nec rigari possunt agri quod procul absunt a rivo. Imber brevis quem hodie habuimus frumento profuit quidem, sed parum fuit. Item sicca est herba, pecus parum pabuli invenit. Sed scisne ovem heri paene raptam esse a lupo?”

	
Iulius: “Quid? Lupusne ovem e grege rapuit?”

Agricola: “Ovis ipsa e grege aberraverat. Nec vero lupus ovi nocuit, nam pastor eam in silva repperit atque e dentibus lupi servavit!”

Iulius: “O, pastorem pigerrimum, qui officium suum ita neglexit! Pastoris officium est curare ne oves aberrent neve silvam petant. Ego vero curabo ne ille pastor posthac officium neglegat!”

Agricola: “Noli nimis severus esse! Non censeo illum pastorem prae ceteris pigrum esse.”

Iulius: “Recte dicis: nam pigri ac neglegentes sunt omnes! At ego faciam ut industrii sint!”

Agricola: “Certe pastores minus laborant quam agricolae. Nobis nullum est otium, nec opus est nos monere ut industrii simus neve quiescamus.”

Iulius: “Noli censere opus pastorum facilius esse. Cura pecoris magnum est negotium, non otium, ut pastores nequam in molli herba dormientes putant. Ego vero curabo ne ille pastor neglegens sit neve dormiat! Faciam ut tergum ei doleat! Arcesse eum!”

Sed eo ipso tempore pastor gregem prae se agens e campis revertitur. Cum primum is prope venit, “Optime advenis” inquit dominus iratus baculum prae se tenens, “nam verbera meruisti!”

Pastor humi se proiciens dominum orat ne se verberet: “Noli me verberare, ere! Nihil feci!”

“At propter hoc ipsum” inquit Iulius “te verberabo, homo nequam, quod nihil fecisti! Officium tuum est curare ne oves aberrent neve a lupo rapiantur. Preces tibi non prosunt. Prehendite eum, agricolae, et tenete!” Iulius duobus agricolis imperat ut pastorem prehendant et teneant.

Tum vero, dum pastor territus verbera exspectat, oves sine pastore relictae de via in agros aberrant ac frumentum immaturum carpere incipiunt. Agricolae hoc videntes clamant: “Prohibe oves tuas ab agris nostris, pastor!” - tum pastorem mittunt atque celeriter oves in agris sparsas persequuntur.

Pastor solus cum domino relictus “Modo dixisti” inquit “meum officium esse cavere ne oves aberrent. Noli me officio meo prohibere!”

Iulius: “Ego te non prohibebo officium facere. Fac ut oves ex agris agantuur! Age, curre, pastor!”

Vix haec dixerat Iulius, cum pastor quam celerrime potest ad oves suas currit. Dominus ridens eum currentem aspicit, tum ad villam revertitur. Etsi dominus severus existimatur, tamen inhumanus non est.