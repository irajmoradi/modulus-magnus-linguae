Marcus atrium intrans non statim a patre suo cognoscitur, sed cum primum filius patrem salutavit, Iulius vocem filii cognoscit. Tum cruorem in facie eius conspiciens exclamat pater: “O mi fili! Quis te pulsavit?”

Marcus: “Bos iratus cornu me pulsavit!”

Iulius: “Id verum non est! Is qui te pulsavit cornua non gerit. A quo pulsatus es?”

Marcus: “A Sexto pulsatus sum.”

Iulius: “Intellegebam te non cornibus, sed pugnis pulsatum esse. At cur tu pulsatus es? Certe non sine causa Sextus te pulsavit. Incipe ab initio: ille primum a te pulsatus est!”

Marcus: “Minime! Primum ille me pugno pulsavit sine causa, deinde ego illum pulsavi!”

Iulius: “Tune solus Sextum pulsavisti?”

Marcus: “Ego et Titus eum pulsavimus.”

Iulius: “Quid? Vos duo unum pulsavistis? Duo cum uno pugnavistis?”

Marcus se et Titum excusare conatur: “At pugnavimus cum puero maiore. Solus Sextum vincere non possum, nam is multo maior ac validior est quam ego. Sextus tam validus est quam bos!”

Iulius: “Et tu tam sordidus es quam porcus! Cur sordida est vestis tua nova? Humine iacuisti?”

Marcus: “Humi iacui: Sextus me tenuit. Sed is quoque humi iacuit: nos eum tenuimus!”

Iulius: “Iam satis audivi de pugna vestra indigna. Nam certe non decet pulsare puerum minorem, sed duos pueros cum uno pugnare indignissimum est - hoc nullo modo excusari potest! Noli mihi plus narrare de hac re! Age, i in cubiculum tuum ac muta vestimenta! Davus tibi alia vestimenta dabit.”

Marcus Davum sequitur in cubiculum, ubi cruorem et sordes e facie, manibus, genibus lavat ac vestimenta mutat. Puer vestem sordidam ponit aliamque vestem mundam et candidam induit.

Interim Aemilia atrium intrat. Mater familias statim sordes et vestigia Marci in solo conspicit et “Sordidum est hoc solum!” inquit, “Aliquis pedibus sordidis in solo mundo ambulavit! Quis per ostium intravit? aliquis e familia nostra?”

“Porcus intravit!” ait Iulius.

Aemilia: “Quid ais?”

Iulius: “Porcum intravisse aio.”

Aemilia: “Ain' tu? Porcusne atrium intravit?”

Iulius: “'Porcus' qui intravit est tuus Marcus filius!” Iulius 'Marcum intravisse' dicit, at non dicit 'eum a Sexto pulsatum esse et humi iacuisse.'

Aemilia, quae iam intellegit puerum sordidum a patre 'porcum' appellatum esse, “Ubi est Marcus?” inquit, “Cur nondum me salutavit?”

Iulius: “Marcus lavatur et vestem mutat.”