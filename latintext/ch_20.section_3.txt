Tum vero Syra, quae eo ipso tempore peristylum intrat una cum Iulia, dominae in ostio occurrit.

Aemilia ante Syram et Iuliam consistens “Quid vultis?” inquit, “Cur non manetis in horto?”

Syra: “Quia mox imbrem habebimus: ecce caelum nubibus atris operitur. Si in horto manebimus, umidae erimus. Vos quoque umidi eritis, domini, si hic in peristylo manebitis.”

Iulius caelum spectans “Recte dicis” inquit, “Illae nubes imbrem afferent. Venite mecum in atrium! Mox sol rursus lucebit.”

Iulius atrium intrat; Aemilia eum sequitur una cum Iulia et Syra. In atrio Iulius et Aemilia silentes imbrem in impluvium cadentem aspiciunt. Iulia silentium parentum animadvertit, et “Quid siletis?” inquit, “Estisne tristes? Ego vos consolabor!”

Aemilia: “Cogitamus de... miseris nautis, quorum officium est navigare, sive mare tranquillum sive turbidum est. Multi nautae nunc in mare merguntur, dum res necessarias ex terris alienis in Italiam advehere conantur. O, miseros nautas, qui numquam domum revertentur! O, miseros liberos nautarum, qui post hanc tempestatem patre suos non videbunt!”

Iulia: “Ego laetor quod pater meus nauta non est et domi apud nos manere potest.”

Iulius, qui cras Romam ibit, “Non semper” inquit “mihi licet apud vos manere, Iulia. Necesse est mihi cras rursus a vobis discedere, nec vero in terras alienas ibo, ut nauta.”

Iulia: “Quo ibis, tata? Quando reverteris? Ego et mamma te sequemur!”

Iulius: “Quare me sequemini? Romam proficiscar, unde tertio quoque die revertar, si potero.”

Iulia: “Noli a nobis discedere! Vel si necesse erit domo abire, non modo tertio quoque die, sed cotidie ad nos reverti debes. Hoc postulo a te! Nolo te carere, tata. Cotidie tibi occurram.”

Iulius: “Audisne, Aemilia? Iulia dicit 'se patre suo carere nolle', ergo me non minus diligit quam te. Atque ego profecto filiam meam aeque diligo ac filios, nec alteram filiam minus diligam.”

Iulia: “Quam 'alteram filiam' dicis? Mihi soror non est.”

Iulio silente, Aemilia “Nonne gaudebis, Iuliola” inquit, “si parvulam sororem habebis?”

Iulia: “Sororem habere nolo! Nam si sororem habebo, ea sola a vobis amabitur, ego non amabor!”

Aemilia: “Certe tu non minus a nobis amaberis: tu et parvula soror aeque amabimini.”

Iulia: “Si aeque amabimur, laeto ero. Sed multo magis laetabor, si fratrem habebo, mamma! Nonne tu quoque laetaberis, tata, si filiolum habebis?”

Iulius silet. Aemilia vero, antequam Iulia silentium patris animadvertit, “Noli dicere 'tatam' et 'mammam', Iuliola!” inquit, “Ea nomina a te audire nolumus. Ita loquuntur parvuli infantes, nec sermo infantium te decet. 'Patrem' et 'matrem' dicere oportet.”

Iulia: “Si infans non sum, nolite me 'Iuliolam' vocare! Id nomen me non decet. Mihi nomen est 'Iulia'.”

Aemilia: “Recte dicis, Iulia. Tu igitur a nobis 'Iulia' vocaberis, et nos a te 'pater' et 'mater' vocabimur.”

Iulia: “Ita semper a me vocabimini, tata et mamma!”

