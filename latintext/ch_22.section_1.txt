Ianua villae e duabus foribus constat. Sub foribus est limen, in quo SALVE scriptum est. Foris duos cardines habet, in quibus verti potest; cum foris in cardinibus vertitur, ianua aperitur aut clauditur. Servus cuius officium est fores aperire et claudere ac villam domini custodire, ostiarius vel ianitor appellatur.

Si quis villam intrare vult, ianuam pulsat et extra ianuam exspectat, dum ianitor fores aperit eumque in villam admittit. Ianitor intra ianuam sedet cum cane suo, qui prope tam ferox est quam lupus; itaque necesse est eum catena vincire. Antea domini severi non solum canes, sed etiam ianitores suos catenis vinciebant.

Catena qua canis vincitur ex ferro facta est. Catena constat e multis anulis ferreis qui inter se coniunguntur. Anuli quibus digiti ornantur non ex ferro, sed ex auro facti sunt. Aurum est magni pretii sicut gemmae. Anulus aureus multo pulchrior est quam anulus ferreus.

Fores e ligno factae sunt sicut tabulae. Lignum est materia dura, sed minus dura quam ferrum. Qui res ferreas vel ligneas facit, faber appellatur. Deus fabrorum est Vulcanus. -

Ianua clausa est. Ianitor, qui fores clausit postquam Marcus intravit, iam rursus dormit! Ianitore dormiente, canis vigilans ianuam custodit. Extra fores stat tabellarius (sic appellatur servus qui epistulas fert, nam antea in tabellis scribebantur epistulae). Is baculo ligneo fores pulsat atque clamat: “Heus! Aperi hanc ianuam! Num quis hic est? Num quis hanc aperit ianuam? Heus tu, ianitor! Quin aperis? Dormisne?”

Cane latrante ianitor e somno excitatur.

Tabellarius iterum fores pulsat magna voce clamans: “Heus, ianitor! Quin me admittis? Putasne me hostem esse? Ego non venio villam oppugnatum sicut hostis, nec pecuniam postulatum venio.”

Tandem surgit ianitor. “Quis fores nostras sic pulsat?” inquit.

Tabellarius (extra ianuam): “Ego pulso.”

Ianitor (intra ianuam): “Quis 'ego'? Quid est tibi nomen? Unde venis? Quid vis aut quem quaeris?”

Tabellarius: “Multa simul rogitas. Admitte me! Postea respondebo ad omnia.

Ianitor: “Responde prius! Postea admitteris.”

Tabellarius: “Nomen meum non est facile dictu: Tlepolemus nominor.”

Ianitor: “Quid dicis? Cleopolimus? Vox tua difficiliis est auditu, quod fores intersunt.”

Tabellarius: “Mihi nomen est Tlepolemus, sicut iam dictum est. Tusculo venio. Erum tuum quaero.”

Ianitor: “Si erum salutatum venis, melius est alio tempore venire, nam hac hora erus meus dormitum ire solet, post brevem somnum ambulatum exibit, deinde lavatum ibit.”

Tlepolemus: “Si quis per hunc imbrem ambulat, non opus est postea lavatum ire! At non venio salutatum. Tabellarius sum.”