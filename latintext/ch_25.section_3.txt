Hic Quintus “Perge” inquit “narrare de Theseo et Ariadna! Nonne illa Theseum secuta est?”

Syra: “Theseus e labyrintho exiens “Minotaurus necatus est” inquit, “Laetamini, cives mei! Intuemini gladium meum cruentum! Sequimini me ad portum! Ibi navis mea parata est ad navigandum.” Tum Ariadnam conspiciens “Et tu” inquit “sequere me! Proficiscere mecum Athenas!” Ariadna, quae nihil magis cupiebat, “Parata sum ad fugiendum” inquit, atque sine mora navem Thesei conscendit. Theseus navem solvit et cum filia regis navigavit Naxum; ibi vero nocte silenti Ariadnam dormientem reliquit atque ipse Naxo profectus est. Mane Ariadna e somno excitata amicum in litore quaesivit neque eum repperit. Puella misera ab humili litore in altum saxum ascendit, unde prospiciens navem Thesei procul in mari vidit. Tum, etsi vox eius a nullo audiri poterat, Ariadna amicum suum fugientem vocavit: “Theseu! Theseu! Revertere ad me!” neque ullum responsum ei redditum est praeter vocem ispius quam dura saxa reddiderunt. Brevi navis e conspectu eius abiit neque iam ullum velum in mari cernebatur. Ariadna igitur in litus descendit atque huc et illuc currens multis cum lacrimis capillum et vestem scindebat, ut homines qui maerent agere solent - ita maerebat virgo miserrima, quae a viro quem ante omnes amabat sola relicta erat inter feras insulae sicut agnus timidus inter saevos lupos.”

Quintus: “Cur Theseus amicam suam ita deseruit?”

Syra: “Tales sunt viri, mi puer. Montes auri feminis pollicentur, tum promissa obliviscuntur ac feminas sine nummo deserunt! Quis tam facile promissum obliviscitur quam vir qui feminam amavit? Ego quoque olim deserta sum ab amico pecunioso qui mihi magnas res pollicitus erat. Noli vero putare me ob cupiditatem pecuniae amavisse eum, ego eum amabam quia eum probum virum esse credebam. Etiam nunc maereo ob amorem illius viri.”

Quintus: “Obliviscere illius viri improbi qui te tam turpiter deseruit!”

Syra: “Non facile est amoris antiqui oblivisci. Sed hoc tu nondum intellegis, mi Quinte. Redeo ad narrationem fabulae, quam prope oblita sum, dum de aliis rebus loquor.

“Ariadna Naxi relicta, Theseus ad patriam suam navigabat. Interim pater eius Aegeus, rex Atheniensium, ab alto saxo in mare prospiciebat. Brevi navis filii in conspectum venit, sed navi rediens eadem vela atra gerebat quae abiens gesserat: Theseus enim post necem Minotauri vela mutare oblitus erat! Itaque Aegeus, arbitratus mortem filii eo colore significari, sine mora de saxo se iecit in mare, quod a nomine eius etiam nunc 'mare Aegaeum' vocatur.

“Post mortem regis Aegei filius eius Theseus rex Atheniensium factus est. Qui multos annos Athenas magna cum gloria rexit.”

His verbis Syra finem narrationis facit.