Marcus decies H scribit: H H H H H H H H H H. Tum magister eum V sexies scribere iubet, et Marcus, qui eandem litteram toties scribere non vult, V V V V scribit. Quoties Marcus V scribit? Marcus, ut piger discipulus, quater tantum V scribit. Deinde magister eum totum vocabulum NASVM quinquies scribere iubet, et Marcus scribit NASVM NASVM NASVM NASV NASV. Marcus ter recte et bis prave scribit.

Tum Titus, qui duas litteras deesse videt, sic incipit: “Magister! Marcus bis...” - cum Marcus stilum durum in partem corporis eius mollissimam premit! Titus tacet nec finem sententiae facere audet. Magister vero hoc non animadvertit.

Magister: “Iam totam sententiam recte scribe!”

Marcus interrogat: “Quoties?”

Magister breviter respondet: “Semel.”

Marcus totam sententiam iterum ab initio scribere incipit: HOMO HOCVLOS...

Magister: “Quid significat hoculos? Illud vocabulum turpe non intellego!”

Marcus: “Num hic quoque littera deest?”

Magister: “Immo vero non deest, at superest H littera! Num tu hoculos dicis?”

Marcus, ut puer improbus, magistro verba sua reddit: “Non semper dicimus idem atque scribimus!”

Magister: “Tace, improbe! Dele illam litteram!” Marcus stilum vertit et litteram H delet. Simul Titus idem mendum eodem modo corrigit in sua tabula, neque vero magister hoc animadvertit.

Postremo Marcus “Quare” inquit “nos scribere doces, magister? Mihi necesse non est scribere posse. Numquam domi scribo.”

Magister: “Num pater tuus semper domi est?”

Marcus: “Non semper. Saepe abest pater meus.”

Magister: “Cum pater tuus abest, oportet te epistulas ad eum scribere.”

Sextus: “Ego frequentes epistulas ad patrem meum absentem scribo.” Sextus puer probus est ac tam impiger quam apis.

Marcus: “Ego ipse non scribo, sed Zenoni dicto. Zeno est servus doctus qui et Latine et Graece scit. Idem servus mihi recitare solet.”

Magister calamum et chartam promit et ipse scribere incipit; is enim calamo in charta scribit, non stilo in cera ut discipuli. (Charta ex papyro efficitur, id est ex alta herba quae in Aegypto apud Nilum flumen reperitur. Charta et papyrus vocabula Graeca sunt.)

Marcus magistrum scribere animadvertit eumque interrogat: “Quid tu scribis, magister?”

“Epistulam” inquit ille “ad patrem tuum scribo. Breviter scribo 'te esse discipulum improbum'.”

Magistro scribente, Marcus “Prave scribis” inquit, “syllaba im superest. Dele illam syllabam et scribe 'discipulum probum'!”

Magister: “Tace, puer improbissime! Nihil deleo, immo vero vocabulum addo: 'te discipulum improbum atque pigrum esse' scribo!”

“Scribe 'probum atque impigrum'!” inquit Marcus, nec vero haec verba a magistro audiuntur.

Diodorus, qui diem epistulae addere vult, discipulos interrogat: “Qui dies est hodie?”

Titus: “Hodie kalendae Iuniae sunt.”

Magister: “Recte dicis. Kalendae sunt hodie. Ergo date mihi mercedem!” (Merces est pecunia quam magister quoque mense a patribus discipulorum accipit. Discipuli kalendis cuiusque mensis mercedem magistro suo afferre solent.)

Sextus et Titus statim magistro mercedem dant. Marcus vero mercedem secum non fert. Magister, antequam epistulam signat, pauca verba addit.

“Quid nunc scribis?” interrogat Marcus.

“Scribo 'te mercedem ad diem non afferre'“ respondet magister, atque epistulam signat anulum suum in ceram imprimens.

