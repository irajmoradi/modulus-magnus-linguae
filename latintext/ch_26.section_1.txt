Quintus: “Nonne rex Minos Theseum cum Ariadna fugientem persecutus est?”

Syra: “Certe rex eos persequi coepit, sed navis Thesei nimis celeris fuit. Minos, quamquam celeriter navigavit, non tam celer fuit quam Theseus neque eum consequi potuit. Tum rex iratus cepit Daedalum, qui filum confecerat et Ariadnae dederat, eumque in labyrinthum includi iussit una cum eius Icaro filio; verum pater et filius mirabili modo e labyrintho fugerunt. Cras tibi narrabo de fuga eorum, hodie plus temporis ad narrandum non habeo: iam horam consumpsi in narrando.”

Quintus: “Neque tempus melius consumere potuisti! Non oportet in media fabula finem narrandi facere. Quoniam maiorem fabulae partem iam narravisti, partem reliquam quoque narrare debes. Ego paratus sum ad audiendum.”

Ad hoc Syra “Ergo” inquit, “quoniam tam cupidus es audiendi, reliquam fabulam tibi narrabo:

“Daedalus in labyrintho inclusus cum filio suo intra muros errabat nec exitum invenire poterat, etsi ipse labyrinthum aedificaverat. Quoniam igitur aliae viae clausae erant, ille vir audax per aera effugere constituit. Icarus autem, qui consilium patris ignorabat, humi consedi et “Fessus sum” inquit “ambulando in hoc carcere, quem ipse nobis aedificavisti, pater. Ipsi per nos hinc effugere non possumus, neque quisquam nos in fugiendo iuvare poterit, ut Theseum iuvit Ariadna. Haud longum tempus nobis reliquum est ad vivendum, nam cibus noster paene consumptus est. Ego iam paene mortuus sum. Nisi dii nos iuvabunt, numquam vivi hinc egrediemur. O dii boni, auxilium ferte nobis!”