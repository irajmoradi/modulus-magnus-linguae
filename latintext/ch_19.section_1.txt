Iulius cum uxore sua in peristylo ambulat. Uxor eius est Aemilia. Iulius maritus Aemiliae est. Maritus et uxor inter columnas et signa ambulant. Tectum peristyli altis columnis sustinetur, inter quas tria pulchra signa stant: unum Iunonis, alterum Cupidinis, tertium Veneris. Iuno et Venus deae sunt. Cupido est filius Veneris et Martis, quamquam Venus Martis coniunx non est, sed alterius dei, cui nomen est Vulcanus. Venus enim mala uxor est, quae alios deos amat praeter coniugem suum Vulcanum. Mars et Vulcanus sunt filii Iunonis et Iovis; Iuno enim coniunx Iovis est. Sed Iuppiter malus maritus est, qui multas alias deas amat praeter Iunonem, coniugem suam. Nemo deorum peior maritus est quam Iuppiter, neque ulla dea peior uxor est quam Venus. Inter omnes deos deasque Iuppiter pessimus maritus est ac Venus pessima uxor.

Matres familias Iunonem invocant, ea enim dea est matronarum. Venerem et Cupidinem invocant amantes, nam Venus et Cupido amorem in cordibus hominum excitare possunt. Cupido enim est deus amoris, et Venus, pulcherrima omnium dearum, dea amoris ac pulchritudinis est. Pulchritudo Veneris ab omnibus laudatur.

Iulius est bonus maritus qui uxorem suam neque ullam aliam feminam amat. Certe Iulius maritus melior quam Iuppiter est! Item Aemilia bona uxor est quae maritum suum neque ullum alium virum amat. Certe Aemilia uxor melior est quam Venus! Aemilia Iulium 'virum optimum' appellat. Item Iulius uxorem suam 'optimam omnium feminarum' vocat.

Iulius et Aemilia sunt parentes trium liberorum: duorum filiorum et unius filiae. Liberi adhuc parvi sunt. Marcus octo annos habet. Quintus est puer septem annorum. Iulia quinque annos habet. Quintus non tantus est quantus Marcus nec tam parvus quam Iulia. Quintus maior est quam Iulia et minor quam Marcus. Maximus liberorum est Marcus, minima est Iulia.

Ante decem annos Iulius pater familias non erat, tunc enim nec uxorem nec liberos habebat. Iulius adulescens viginti duorum annorum erat. Aemilia matrona non erat, sed virgo septendecim annorum, quae Romae apud parentes suos habitabat. Domus eorum non procul aberat ab alia domo, in qua Iulius cum parentibus suis habitabat. Iulius et Aemilia in eadem urbe habitabant, non in eadem domo.

In urbe Roma multae domus sunt et multa templa deorum. In media urbe inter colles Capitolium et Palatium est forum Romanum, quo homines ex tota Italia atque ex omnibus provinciis Romanis conveniunt. In Capitolio est templum Iovis Optimi Maximi; circum forum Romanum sunt alia multa templa deorum. In Palatio sunt domus magnificae. Romae plures homines habitant quam in ulla alia urbe imperii Romani. Urbs Roma plurimos homines et plurimas domos habet. Ariminum, Capua, Ostia magna sunt oppida, sed minora quam Roma. Ostia est oppidum minus quam Roma, sed maius quam Tusculum. Roma urbs maxima atque pulcherrima est totius imperii Romani.

