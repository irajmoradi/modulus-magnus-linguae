“Sali modo!” inquit gubernator, “Nemo nostrum te prohibebit. At certe non tam felix eris quam Arion, qui delphino servatus est.”

Mercator, qui Arionem ignorat, “Quisnam est Arion?” inquit, “Ne nomen quidem mihi notum est.”

Gubernator: “Ignarus quidem es si illum ignoras. Arion, vir nobilis Lesbi natus, tam pulchre fidibus canebat ut alter Orpheus appellaretur. An tam ignarus es ut etiam Orpheus tibi ignotus sit?”

Mercator: “Minime vero. Orpheus quidem omnibus notus est. Is fidicen nobilissimus fuit qui tam pulchre canebat ut bestiae ferae, naturam suam oblitae, accederent, ut eum canentem audirent, ac rapidi fluvii consisterent, ne strepitu cantum eius turbarent. Orpheus etiam ad Inferos descendit ut uxorem suam mortuam inde reduceret... Sed perge narrare de Arione.”

Gubernator, cum omnes attentos videat, hanc fabulam narrat:

“Cum Arion, nobilissimus sui temporis fidicen, ex Italia in Graeciam navigaret magnasque divitias secum haberet, nautae pauperes, qui homini diviti invidebant, eum necare constituerunt. Ille vero, consilio eorum cognito, pecuniam ceteraque sua nautis dedit, hoc solum orans ut sibi ipsi parcerent. “Ecce” inquit “omnia quae possideo iam vestra sunt. Divitias meas habete, parcite vitae! Permittite mihi in patriam reverti! Hoc solum precor.” Nautae precibus eius ita permoti sunt ut manus quidem ab eo abstinerent; sed tamen  imperaverunt ut statim in mare desiliret! Ibi homo territus, cum iam vitam desperaret, id unum oravit ut sibi liceret vestem ornatam inducere et fides capere et ante mortem carmen canere. Id nautae, studiosi cantum eius audiendi, ei permiserunt. Ille igitur, pulchre vestitus et ornatus, in celsa puppi stans carmen clara voce ad fides cecinit. Ut Orpheus cantu suo feras ad se alliciebat, ita tunc Arion canendo pisces allexit ad navem. Postremo autem  cum fidibus ornamentisque, sicut stabat canebatque, in mare desiluit.

“Tum vero nova et mira res accidit: delphinus, cantu allectus, repente hominem natantem subiit eumque in dorso suo sedentem vexit et in litore Graeciae salvum exposuit. Inde Arion protinus Corinthum petivit, ubi regem Periandrum, amicum suum, adiit eique rem sicut acciderat narravit. Rex haec parum credidit, et Arionem quasi virum fallacem custodiri iussit. Sed postquam nautae Corinthum venerunt, rex eos interrogavit 'num scirent ubi esset Arion et quid faceret?' Responderunt 'hominem, cum inde abirent, in terra Italia fuisse eumque illic bene vivere, aures animosque hominum cantu suo delectare atque magnum lucrum facere.' Cum haec falsa narrarent, Arion repente cum fidibus ornamentisque cum quibus se in mare iecerat apparuit. Nautae stupentes, cum eum quem mersum esse putabant ita vivum apparere viderent, protinus maleficium suum confessi sunt.”

Hic Medus “Etsi notum est” inquit “nonnullos homines delphinis vectos esse, tamen dubito num haec fabula vera sit.”

Gubernator: “Sive vera sive falsa est, valde me delectat fabula de felici salute Arionis, nam sicut ille mirum in modum servatus est, cum iam de salute desperaret, ita homines nonnumquam contra spem e maximis periculis eripiuntur. Hac fabula monemur ut semper bono animo simus neve umquam de salute desperemus. Dum anima est, spes est.”

Haec verba tandem mercatorem perturbatum aliquid consolari videntur.