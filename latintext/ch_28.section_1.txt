Interim Medus et Lydia vento secundo per mare Inferum navigare pergunt ad fretum Siculum (id est fretum angustum quo Sicilia ab Italia disiungitur). Gaudent omnes qui ea nave vehuntur praeter mercatorem cuius merces necesse fuit e nave eicere.

Medus vero multum cogitat de verbis Lydiae et de tempestate quae tam subito cessavit, postquam Lydia dominum suum invocavit. Ut tempestas mare tranquillum turbavit, ita verba Lydiae animum Medi turbaverunt.

Lydia amicum suum colorem mutavisse animadvertit et “Quid palles?” inquit, “Utrum aegrotas an territus es?”

“Non aegroto,” inquit Medus, “Corpus quidem sanum est mihi, animus vero turbatus. Quis est ille dominus tuus cui mare et venti oboedire videntur?”

Lydia: “Non meus tantum, sed omnium hominum est dominus, et Romanorum et Graecorum et barbarorum.”

Medus: “Utrum homo an deus est?”

Lydia: “Christus est Dei filius qui homo factus est. In oppido Bethlehem natus est in Iudaea, patria Iudaeorum, quae inter Syriam et Aegyptum sita est. Eo venerunt reges, qui stellam eius viderant in oriente, et invenerunt puerum cum Maria, matre eius, et adoraverunt eum velut deum. Postea Christus ipse plane demonstravit se esse filium Dei, nam discipulos docebat, quorum magna turba eum sequebatur, aegros sanabat...”

Medus: “Omnis medicus id facit.”

Lydia: "Qui medicus verbis solis potest facere ut homines caeci videant, surdi audiant, muti loquantur, claudi ambulent?"

Medus: "Potestne dominus tuus haec facere?"

Lydia: "Profecto potest. In Iudaea Iesus non solum faciebat ut caeci viderent, surdi audirent, muti loquerentur, verum etiam verbis efficiebat ut mortui surgerent et ambularent. Ex universa Iudaea homines aegri, qui famam de factis eius mirabilibus audiverant, ad eum conveniebant. Postremo tamen Iesus Christus ab improbis hominibus necatus est."

Medus: “Quid? Non vivit dominus tuus?”

Lydia: “Immo vero vivit, nam tertio die Iesus surrexit a mortuis et quadragesimo die post in caelum ascendit. Immortalis est filius Dei sicut pater eius, Deus vivus. Homines mortales nascuntur ac moriuntur, Deus immortalis semper vivit. Sed ipsa male narro: ex hoc libello recitabo tibi aliquid.”

Lydia libellum, quem adhuc intra vestem occultavit, promit et Medo ostendit. Qui manum extendes libellum apprehendit et “Qui liber est iste?” inquit.

Lydia: “Scriptus est a quodam Iudaeo, nomine Mattheo, qui simul cum Christo vixit et discipulus eius fuit. In hoc libro Mattheus, qui suis oculis auribusque dominum nostrum viderat et audiverat, dicta et facta eius memorat.”