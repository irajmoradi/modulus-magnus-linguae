Post Titum Marcus ad ludum advenit, neque is ianuam pulsat antequam intrat. Marcus statim intrat, nec magistrum salutat.

“O Marce!” inquit Diodorus, “Cur tu ianuam non pulsas cum ad ludum venis, nec me salutas cum me vides?”

At Marcus “Ego” inquit “ianuam non pulso cum ad ludum venio, nec te saluto cum te video, quia nec Sextus nec Titus id facit.”

Sextus et Titus: “Quid?”

Marcus (ad Sextum et Titum): “Vos ianuam non pulsatis cum ad ludum venitis, nec magistrum salutatis cum eum videtis. Auditisne id quod dico?”

Tum Sextus et Titus “Id quod dicis” inquiunt “verum non est: nos ianuam pulsamus cum ad ludum venimus, et magistrum salutamus cum eum videmus. Nonne verum dicimus, magister?”

Magister: “Vos verum dicitis. Quod Marcus dicit non est verum. Discipulus improbus es, Marce! Necesse est te punire. Statim ad me veni!”

Diodorus, magister severus, tergum pueri virga verberat. (Tergum est posterior pars corporis.) Tergum dolet Marco, neque ille lacrimat, nam lacrimare puero Romano non convenit.

Marcus clamat: “Ei! Iam satis est! Desine, magister!”

Magister puerum verberare desinit et “Ad sellam tuam redi” inquit, “Atque conside!”

Marcus ad sellam suam redit, neque considit, sed tacitus ante sellam stat.

“Audisne, Marce? Ego te considere iubeo. Cur non considis?” interrogat magister.

Marcus: “Non consido, quod sedere non possum.”

Diodorus: “Cur sedere non potes?”

Marcus: “Sedere non possum, quod mihi dolet... pars tergi inferior in qua sedere soleo.”

Haec verba audientes Titus et Sextus rident.

Diodorus: “Quid ridetis, Tite et Sexte?”

Titus: “Ridemus, quod Marco dolet...”

Diodorus: “Tacete! Eam corporis partem nominare non convenit! - Sed ubi est frater tuus, Marce?”

Marcus: “Is domi est apud matrem suam. Quintus dicit 'se aegrum esse'.”

Diodorus: “Si aeger est, in ludum ire non potest. At vos bene valetis. Iam aperite libros!”

Titus: “Marcus meum librum habet.”

Diodorus: “Quid tu librum Titi habes, Marce?”

Marcus: “Ego eius librum habeo, quod is meum malum habet. Redde mihi malum meum, Tite!”

Titus ridens “Malum” inquit “tibi reddere non possum, id enim iam in ventre meo est!”

Marcus iratus Titum pulsare incipit, sed magister “Desine, Marce!” inquit, “Titus tibi malum dare non potest, at ego tibi malum dare possum, nisi hic et nunc Tito librum reddis!”

Marcus Tito librum reddit.

