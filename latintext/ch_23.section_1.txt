Iulius, qui canem latrare audivit, ianitorem atrium intrantem interrogat: “Quis advenit?”

Ianitor: “Tabellarius advenit Tusculo. Ecce epistula quam illinc ad te tulit.” Hoc dicens ianitor epistulam domino suo tradit.

Iulius: “Quidnam hoc est? Quisnam Tusculo epistulam ad me misit?”

Ianitor: “Nescio. Tantum scio epistulam Tusculo missam et a tabellario ad te latam esse.”

Iulius: “Non opus est idem bis dicere. Ego id quod semel dictum est bene intellego. Recede hinc ad canem tuum!” Sic Iulius ianitorem dimittit.

Dominus ceram aspiciens signum magistri cognoscit (est enim parva eius imago) et “Missa est” inquit “a magistro Diodoro. Nolo has litteras legere, nam certe magister poscit pecuniam quam ei debeo. Duorum mensium mercedem magistro debeo.”

Aemilia: “At fortasse epistula alias res continet. Quis scit? Fortasse magister aliquid scripsit de Marco? Signo integro, nemo scit.”

Iulius signum rumpit et epistulam aperit. Ecce ea quae in epistula magistri scripta sunt:

Diodorus Iulio salutem dicit.

Discipulus improbus atque piger et tuus Marcus filius. Male recitat, foede et prave scribit, computare nullo modo potest, neque umquam recte respondet cum eum interrogavi. Filium tuum nihil docere possum quia ipse nihil discere vult. Nemo magister peiorem discipulum umquam docuit. Vale.

Scribebam Tusculi kalendis Iuniis. Hic dies me monet de pecunia quam mihi debes. Quare Marcus hodie mercedem secum non tulit? Merces numquam mihi traditur ad diem. Iterum vale.

Interim Marcus, cuius vultus ad nomen magistri colorem mutavit, pallidus et tremens patrem legentem spectat. Cur pallet puer? Pallet ob timorem. (Qui timet pallere solet.)

Item Aemilia vultum Iulii severum intuetur. Postquam ille epistulam legit usque ad finem, uxor eum interrogat: “Quid scripsit magister?”