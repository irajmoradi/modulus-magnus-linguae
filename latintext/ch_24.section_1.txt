Interim Quintus lecto tenetur. Puer aegrotus iterum iterumque super lectum se convertit nec dormire potest sive in latere dextro cubat sive in latere sinistro. Itaque e lecto surgere conatur, sed pes denuo dolere incipit. Puer territus pedes nudos aspicit et “Quid hoc est?” inquit, “Pes dexter multo maior est quam pes laevus!” Quintus miratur quod pedes, qui heri pares erant, hodie tam impares sunt. Tum puer aegrotus in lecto recumbit. Villa quieta est: nullus sonus auditur ab ulla parte; etiam aves, tempestate subita territae, in horto silent.

At subito silentium clamore et strepitu maximo rumpitur, nam Marcus in cubiculo suo, quod iuxta cubiculum Quinti est, magna voce clamat et forem manibus pedibusque percutit. Quintus, qui tantum strepitum miratur, Syram vocat; quae continuo accurrit.

Syra: “Quid est, Quinte? Putavi te dormire.”

Quintus: “Mene dormire per tantum strepitum? Quid agitur, Syra? Quam ob rem Marcus sic clamat ac forem tam valde percutit?”

Syra: “Noli hoc mirari: Marcus forem frangere conatur, quod aliter exire non potest. Sed tu quid agis? Doletne tibi pes adhuc?”

Puer 'pedem sibi dolere' ait: “Valde mihi dolet pes, ob dolorem e lecto surgere non possum.”

Syra: “Tune e lecto surgere conatus es?”

Quintus: “Certe surgere conatus sum, at necesse fuit me continuo recumbere, ita pes doluit. Intuere pedes meos, Syra! Compara eos! Antequam de arbore cecidi, pares erant, nunc pes dexter maior est pede laevo.”

Syra: “Ego non miror pedum tuum aegrum esse, quod de tam alta arbore cecidisti; at miror te crus non fregisse. Facile os frangere potuisti.”

Quintus: “Quis scit? Fortasse os fractum est, nam pedem vix movere possum sine doloribus.”

Syra: “Ossa tua integra sunt omnia. Noli flere! Puerum Romanum sine lacrimis dolorem pati decet.”

Quintus: “Non fleo, etsi dolorem gravem patior. Tristis sum, quod mihi necesse est intus cubare, dum alii pueri foris ludunt. Consolare me, Syra! Conside hic iuxta lectum et loquere mecum!”

Syra iuxta lectum ad latus pueri laevum considit eumque sic consolatur: “Noli tristis esse quod hic intus cubas: immo laetere te non inclusum esse in cubiculo ut fratrem tuum! Nec Marco licet cum aliis pueris ludere.”

Quintus: “Is non aegrotat nec dolores patitur.”

Syra: “Etsi valet, certe tergi dolores passus est.”

Quintus: “Estne verberatus Marcus? Cur ei non licet exire? Quid factum est postquam frater meus domum rediit? Omnia ignoro. Dum hic solus cubo, nihil noscere possum, etsi omnia scire cupio.”