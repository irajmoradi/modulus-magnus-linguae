Iulius uxorem osculatur et “O Aemilia” inquit,  “mea optima uxor! Decem anni longum est tempus, sed amor meus tempore non minuitur. Ut tunc te amabam, ita etiam nunc te amo.”

Tum Aemilia, quae verbis Iulii delectatur, “O Iuli” inquit, “mi optime vir! Meus amor erga te multo maior est hodie quam tunc! Tempus amorem meum non minuit, immo vere auget!”

Ad hoc Iulius ridens “Ita est ut dicis” inquit, “nam tunc ego te amabam, tu me non amabas! Ego miserrimus eram omnium adulescentium, quod tu numquam me salutabas, cum me videbas, quamquam ego semper te salutabam, cum te videbam. Neque epistulas, quas cotidie tibi scribebam, legebas, neque flores, quos tibi multos mittebam, accipiebas, sed omnes ad me remittebas! Propter amorem nocte vix dormiebam - semper de te cogitabam...”

Aemilia item de illo tempore cogitans “Ego quoque” inquit “tunc miserrima eram. Amabam enim alium virum Romanum, qui me non amabat, quod virgo pauper eram.”

Iulius: “Ille vir pessimus te dignus non erat!”

Aemilia: “Recte dicis, mi Iuli. Tu solus amore meo dignus eras, tu enim me amabas, mihi epistulas scribebas ac flores mittebas, quamquam pecuniam nullam habebam. Certe non propter pecuniam me amabas, Iuli! At nunc te solum nec ullum alium virum amo. Femina beata sum, quod maritum bonum habeo, et quia nos tres liberos habemus et cum magna familia in hac villa magnifica habitamus, quae familia nostra digna est. Hoc peristylum magnificum, hae columnae, hac signa, hi flores - haec omnia cotidie me delectant! O, quam beati hic sumus, Iuli! Quantus est deorum erga nos amor!”

Iulius: “Est ut dicis, Aemilia. Decem annis ante apud parentes nostros habitabamus. Tu et parentes tui pauperes eratis, in exigua domo habitabatis nec ullam villam habebatis, sed tamen ego te amabam...”

Aemilia: “Quare ego, virgo pauperrima, a te, adulescente divitissimo, amabar?”

Iulius iterum Aemiliam osculans “Tu a me amabaris” inquit, “quod pulcherrima eras omnium virginum Romanarum , prope tam pulchra quam ipsa Venus!”

Aemilia: “Num hodie minus pulchra sum quam tunc eram?”

Iulius faciem uxoris intuens “Certe” inquit “matrona tam pulchra es quam virgo eras, mea Aemilia. Omnes pulchritudinem tuam laudant.” Tum vero formam eius spectans: “At minus gracilis es quam tunc: eo enim tempore gracilior eras quam hoc signum Veneris.”

Aemilia signum Veneris aspicit, cuius corpus gracilius ac minus est quam ipsius. “Certe tam gracilis hodie non sum” inquit, “sed quare me crassiorem fieri putas?”

Iulius ridens respondet: “Quia nunc cibum meliorem es quam tunc edebas!”

Aemilia: “Id quod nunc edo nec melius nec peius est quam quod apud parentes meos edebam.”

Iulius: “Ergo plus es quam tunc, Aemilia.”

Postremo Aemilia “Certe plus edo quam solebam” inquit, “sed nec plus nec minus quam opus est. Nimis stultus vir es, Iuli! Nonne intellegis non modo amorem nostrum, sed etiam familiam tempore augeri? Num opus est me plus dicere?”

Amor donum est Veneris. Liberi dona Iunonis sunt.

