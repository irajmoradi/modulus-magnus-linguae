Italia inter duo maria interest, quorum alterum, quod supra Italiam situm est, 'mare Superum' sive 'Hadriaticum' appellatur, alterum, infra Italiam situm, 'mare Inferum' sive 'Tuscum'. Totum illud mare longum et latum quod inter Europam et Africam interest 'mare nostrum' appellatur a Romanis.

Urbs Roma non ad mare, sed ad Tiberim flumen sita est viginti milia pasuum a mari. Quod autem paulum aquae est in Tiberi, magnae naves in eo flumine navigare non possunt. Itaque parvae tantum naves Romam adeunt.

Ostiam omnes naves adire possunt, id enim est oppidum maritimum quod magnum portum habet. Ad ostium Tiberis sita est Ostia. ('Ostium' sive 'os' fluminis dicitur is locus quo flumen in mare influit; Ostia sita est eo loco quo Tiberis in mare Inferum influit.)

Alia oppida maritima quae magnos portus habent sunt Brundisium, Arminum, Genua, Puteoli. Haec omnia oppida in ora maritima sita sunt. (Ora maritima est finis terrae, unde mare incipit. Portus est locus in ora maritima quo naves ad terram adire possunt.) In ora Italiae multi portus sunt. Ex omnibus terris in portus Italiae veniunt naves, quae merces in Italiam vehunt. (Merces sunt res quas mercatores emunt ac vendunt.)

Non modo merces, sed etiam homines navibus vehuntur. Portus Ostensis semper plenus est hominum qui in alias terras navigare volunt. Is qui navigare vult adit nautam qui bonam navem habet. Si aer tranquillus est, necesse est ventum opperiri. (Ventus est aer qui movetur.) Cum nullus ventus super mare flat, tranquillum est mare; cum magnus ventus flat, mare turbidum est. Tempestas est magnus ventus qui mare turbat ac fluctus facit qui altiores sunt quam naves. Nautae tempestates metuunt, nam magni fluctus naves aqua implere possunt. Tum naves et nautae in mare merguntur.

Nautae nec mari turbido nec mari tranquillo navigare volunt; itaque in portu ventum secundum opperiuntur (id est ventus qui a tergo flat). Vento secundo naves e portu agrediuntur: vela vento implentur ac naves plenis velis per mare vehuntur.

Pars navis posterior puppis dicitur. In puppi sedet nauta qui navem gubernat. Quomodo navis in medio mari gubernari potest, cum terra nulla videtur? Gubernator caelum spectat: in alto mari sol aut stellae ei duces sunt. Ea pars caeli unde sol oritur dicitur oriens. Partes caeli sunt quattuor: oriens et occidens, meridies et septentriones. Occidens est pars caeli quo sol occidit. Meridies dicitur ea caeli pars ubi sol meridie videtur; pars contraria septentriones appellatur a septem stellis quae semper in ea caeli parte stant. Iis qui ad septentriones navigant, oriens a dextra est, a sinistra occidens, meridies a tergo. Oriens et occidens partes contrariae sunt, ut meridies et septentriones. -

