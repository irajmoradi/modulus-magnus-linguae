Quid agit pater familias post meridiem? Primum quiescit, tum ambulat, denique lavatur. Iulius igitur, postquam paulum quievit, ambulatum exit. Iam desiit imber, aves rursus in horto canunt. Dominus huc illuc in horto suo amoeno ambulat, deinde exit in agros, qui hortum cingunt.

In agris frumentum crescit vere et aestate. Mense Augusto frumentum metitur et ex agris vehitur. Deinde agri arantur et novum frumentum seritur. Qui agros arant ac frumentum serunt et metunt, agricolae appellantur. Agricola est vir cuius negotium est agros colere.

Agricola arans post aratrum ambulat. Aratrum est instrumentum quo agri arantur. Arator duos validos boves qui aratrum trahunt prae se agit. Quomodo frumentum seritur? Agricola semen manu spargit. Ex parvis seminibus quae in agros sparsa sunt frumentum crescit. Mense Augusto frumentum maturum est. Quomodo metitur frumentum? Falce metitur. Falx est instrumentum quo agricola metit. Quo instrumento serit  agricola? Qui serit nullo instrumento utitur praeter manum. Qui arat aratro utitur; qui metit falce utitur; qui serit manu sua utitur.

Deus agricolarum est Saturnus, qui olim rex caeli fuit, sed a filio suo Iove e caelo pulsus in Italiam venit, ubi eam regionem quae Latium appellatur optime rexit Latinosque, homines ut tunc erant rudes ac barbaros, agros colere docuit. In foro Romano est templum Saturni.

Ager qui multum frumenti aliasve fruges ferre potest fertilis esse dicitur. Italia est terra ferilis, sed multa loca Italiae non arantur nec ullas fruges ferunt praeter herbam. Iis locis oves, porci, boves pascuntur, nam herba est pecoris pabulum, et facilius est pecus pascere quam agros colere. Praeterea lana ovium utuntur homines, nam e lana vestes efficiuntur. Itaque pecus maioris pretii est quam frumentum, et qui pecus pascit plus pecuniae facit quam qui agros colit.

Frumentum minoris pretii est, quia magna copia frumenti ex Africa in Italia, invehitur. Solum Africae fertile est, nisi aqua caret, sed multis locis Africae parum aqua est. Ergo necesse est agros aqua fluminum rigare. Agricolae qui agros prope Nilum flumen colunt bis terve in anno metere possunt, Aegyptus enim terra fertilissima est, quia solum eius aqua Nili rigatur.

Agri Iulii, qui sub monte Albano siti sunt, non solum frumentum, sed etiam vites ferunt. Ii agri in quibus vites crescunt vineae dicuntur. Fruges vinearum sunt uvae, quae mense Septembri maturae sunt. Ex uvis maturis vinum efficitur.
