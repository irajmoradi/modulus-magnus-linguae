Quintus: “Quam ob rem tot Athenienses ad mortem certam mittebantur?”

Syra: “Rex Minos, qui tunc Cretam regebat, paucis annis ante urbem Athenas bello expugnaverat. Post expugnationem urbis Minos, cupidus auri atque sanguinis, non modo magnam pecuniam, sed etiam homines vivos ab Atheniensibus postulaverat. Rex enim Atheniensibus male volebat, quod filius eius paulo ante ab iis necatus erat.

“Eo tempore Theseus, vir patriae amans atque gloriae cupidus, Athenis vivebat. Qui nuper Athenas venerat neque ibi fuerat cum urbs a rege Minoe expugnata est. Theseus, qui patrem Minotauri, taurum album, iam necaverat, novam gloriam quaerens Minotaurum ipsum quoque interficere constituit. Itaque una cum ceteris Atheniensibus navem velis atris ornatam conscendit et in Cretam profectus est. Ibi continuo regem Minoem adiit, qui eum a militibus in labyrinthum duci iussit.

“Minos autem filiam virginem habebat, cui nomen erat Ariadna. Quae cum primum Theseum conspexit, eum amare coepit constituitque eum servare.

“Ariadna igitur, antequam Theseus labyrinthum intravit, ad eum accessit et sic loqui coepit: “Contra Minotaurum ego tibi auxilium ferre non possum...” “Dei” inquit Theseus “mihi auxilium ferent contra illum. Hodie certe Minotaurum occidam atque cives meos a montro illo terribili servabo. Bonum gladium gero. Ad pugnam paratus sum.” Tum Ariadna “Hoc non dubito” inquit, “sed quomodo exitum labyrinthi postea reperies? Nemo adhuc per se viam e labyrintho ferentem repperit. Ego vero tibi auxilium feram: ecce filum a Daedalo factum quod tibi viam monstrabit. Auxilio huius fili huc ad me redibis.” Haec locuta, Ariadna Theseo filum longum dedit; atque ille “Opperire me” inquit “hic ad ianuam! Noli timere! Ego mortem non timeo. Sine timore mortis contra hostem eo. Brevi huc redibo, neque sine te, Ariadna, in patriam revertar. Illuc te mecum ducam neque umquam te relinquam. Hoc tibi polliceor.”

“Tum Theseus, filum Ariadnae post se trahens, labyrinthum intravit ac sine mora Minotaurum in medio labyrintho exspectantem petivit, quem post brevem pugnam gladio occidit. Minotauro occiso, Theseus filum Ariadnae secutus exitum labyrinthi facile repperit. Ita Theseus ob amorem patriae cives suos a monstro saevissimo servavit.

“Haec sunt quae narrantur de nece Minotauri.”