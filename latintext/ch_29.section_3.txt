Tum vero Lydia ad Medum versa “Modo te interrogavi” inquit “tuane esset pecunia qua hunc anulum emisti. Cur nondum mihi respondisti?”

Ita repente interrogatus Medus 'se pecuniam e sacculo domini surripuisse' confitetur.

“O Mede!” exclamat Lydia, “Fur es! Iam me pudet te, furem nequissimum, amavisse!”

At Medus “Noli” inquit “me furem appellare, mea Lydia! Dominus enim aliquid peculii mihi debebat. Peculium debitum sumere furtum non est.”

Sed Lydia pergit eum furti accusare: “Furtum fecisti, Mede! Frustra te excusare conaris.”

Medus: “Si furtum feci, tua causa id feci. Eo enim consilio nummos surripui ut donum pretiosum tibi emerem. Nonne hoc beneficium potius quam maleficium esse tibi videtur?”

Lydia: “Facile est aliena pecunia dona pretiosa emere. Tale donum me non delectat. Hunc anulum iam gerere nolo: in mare eum abiciam!” Hoc dicens Lydia anulum de digito detrahit, sed gubernator protinus bracchium eius prehendit. Simul Medus anulum e manu Lydiae lapsum capit.

Lydia irata exclamat: “Abstine manum, nauta!” at ille “Noli stulte agere!” inquit, “Nemo tibi anulum ita abiectum reddet - nisi forte tam felix eris quam Polycrates, tyrannus Samius, cuius anulus, quem ipse in mare abiecerat, mirum in modum inventus est non in fundo maris, sed in ventre piscis!”

Lydia: “Cur ille tyrannus anulum suum abiecit?”

Gubernator: “Anulum abiecit, cum sese nimis felicem esse censeret. Nihil mali umquam ei acciderat ac tanta erat potestas eius, tanta gloria tantaeque divitiae, ut non solum alii tyranni, sed etiam di immortales ei inviderent. Tum amicus eius, rex Aegypti, cum felicitatem atque gloriam eius ingentem videret, tyranno suasit, ut iacturam faceret eius rei qua maxime omnium delectabatur: ita deorum invidiam averti posse sperabat. Polycrates igitur navem conscendit et anulum quem pretiosissimum habebat in mare abiecit.

“Paucis post diebus aliqui piscator in eodem mari piscem cepit qui tam formosus erat ut piscator eum non venderet, sed tyranno donaret. Verum antequam piscis ad mensam tyranni allatus est, servus qui piscem secabat ei anulum attulit 'quem in ventre piscis inventum esse' dixit. Polycrates, cum anulum suum recognosceret, maxima laetitia affectus est.”

Medus: “Nemo umquam eo tyranno beatior fuit!”

Gubernator: “Noli quemquam ante mortem beatum dicere! Hoc nos docet fortuna illius tyranni. Polycrates enim paulo post a quodam viro fallaci, qui eum falsis promissis Samo in Asiam allexerat, terribilem in modum  necatus est. Ita nonnumquam vita beata morte miserrima finitur. Varia quidem est hominum fortuna, sed homo prudens bonam et malam fortunam aequo animo fert nec alterius fortunae invidet.”

Dum gubernator loquitur, altera navis procul in mari apparet. Medus eum apprehendit et “Desine loqui!” inquit, “Cura negotium tuum! Quin prospicis? Videsne navem illam velocem quae a septentrionibus nobis appropinquat?”

“Per deos immortales!” inquit gubernator, cum primum navem appropinquantem prospexit, “Illa navis velox nos persequitur. Certe navis praedonum est. Omnia vela date, nautae!”

Navis autem velis solis non tam velociter vehitur quam ante tempestatem, nam vela vento rapido scissa sunt. Itaque gubernator imperat ut navis remis agatur. Mox remis velisque vehitur navis quam velocissime potest, sed tamen altera navis, cuius remi quasi alae ingentes sursum deorsum moventur, magis magisque appropinquat.

Gubernator perterritus exclamat: “O di boni! Quid faciamus? Brevi praedones hic erunt.”

Tum mercator, cum gubernatorem pallidum videat, “Bono animo es!” inquit, “Noli desperare! Spes est, dum anima est.”