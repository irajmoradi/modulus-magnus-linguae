Medus, qui legere non didicit, Lydiae librum reddit eamque rogat ut aliquid sibi legat; quae continuo librum evolvit et “Legam tibi” inquit “de viro claudo cui Iesus imperavit ut surgeret et tolleret lectum suum et domum ambularet.”

Medus: “Modo dixisti 'Christum etiam mortuis imperavisse ut surgent et ambularent.' Plura de ea re audire cupio.”

Lydia: “Audi igitur quod scriptum est de Iairo, principe quodam Iudaeorum, qui Iesum rogavit ut filiam suam mortuam suscitaret:

Ecce princeps unus accessit, nomine Iairus, et adorabat eum dicens: “Filia mea modo mortua est, sed veni, impone manum tuam super illam, et vivet.” Et surgens Iesus sequebatur eum cum discipulis suis. - Et veniens Iesus in domum principis, videns tibicines et turbam tumultuantem, dicebat: “Discedite! Non enim mortua est puella, sed dormit.” Et deridebant eum. Et, eiecta turba, intravit et tenuit manum eius dixit: “Puella, surge!” Et surrexit puella. Et exiit fama haec in universam terram illam.

Medus: “Per deos immortales! Si hoc verum est, princeps omnium deorum est deus tuus; neque enim ullus deus Romanus hominem mortalem ab Inferis suscitare potest - ne Iuppiter quidem tantam potestatem habet, etsi ille deus maximus habetur.”

Lydia: “Est ut dicis; nec solum deus princeps, sed Deus unus et solus est ille. Totus mundus in potestate Dei est, et caelum et terra et mare.”

Hic gubernator, qui sermonem eorum exaudivit, “Tanta” inquit, “unius dei potestas non est. Nam tres dii, Neptunus, Iuppiter, Pluto, mundum universum ita inter se diviserunt, ut Iuppiter rex caeli esset, rex maris esset Neptunus, Pluto autem regnaret apud Inferos, ubi animae mortuorum velut umbrae versari dicuntur.”

Medus: “Num quis tam stultus est ut ista vera esse credat? Perge legere e libello tuo, Lydia!”

Lydia iterum librum evolvit et “Ecce” inquit “quod narratur de Christo super mare ambulante:

Navicula autem in medio mari iactabatur fluctibus, erat enim ventus contrarius. Quarta autem vigilia noctis venit ad eos Iesus ambulans super mare. Discipuli autem videntes eum super mare ambulantem turbati sunt dicentes: “Phantasma est!” et prae timore clamaverunt. Statimque Iesus locutus est eis dicens: “Constantes estote! Ego sum. Nolite timere!” Respondens autem ei Petrus dixit: “Domine, si tu es, iube me ad te venire super aquam!” At ipse ait: “Veni!” Et discendens Petrus de navicula ambulabat super aquam, ut veniret ad Iesum. Videns vero ventum validum timuit, et incipiens mergi clamavit dicens: “Domine! Salvum me fac!” Et continuo Iesus extendens manum apprehendit eum, et ait illi: “Quare dubitasti?” Et ascendentibus eis in naviculam, cessavit ventus. Qui autem in navicula erant venerunt et adoraverunt eum dicentes: “Vere filius Dei es.”