Iulius, qui nuper ex urbe in praedium suum Albanum venit, circa agros et vineas suas ambulat. Supra eum est mons Albanus, post montem lacus Albanus, qui villis magnificis cingitur. Nulla in parte Italiae tot et tantae villae sitae sunt quam in Latio et maxime circa lacum illum amoenum. Ne in Campania quidem plures villae sunt, quamquam multi Romani in ora maritima eius regionis villas possident; nam plurimi Romani sub urbe Roma habitare volunt in villis suburbanis.

Iulius aspicit agricolas qui in agris et in vineis opus faciunt, gaudens quod ipsi, ut domino diviti, non necesse est in agris laborare. Quamquam nullo modo laborem agricolarum sordidum indignumve esse existimat, tamen se prae agricolis beatum esse censet. Neque enim laborat dominus, sed quiescit, cum in praedio suo est. Rus quietum amoenum eum delectat. In urbe Iulius semper in negotio est, sed ruri in otio cogitat de negotiis urbanis. Itaque Iulius, qui otium ruris valde amat, cum primum confecta sunt negotia urbana, in praedium suum suburbanum proficiscitur.

Agri Iulii non a domino ipso coluntur, sed a colonis. Colonus est agricola qui non suos, sed alienos agros pro domino absenti colit et mercedem domino solvit pro frugibus agrorum.

Coloni Iulii sunt agricolae validi qui industrie laborant omnesque mercedem ad diem solvere solent. At hoc anno quidam colonus mercedem nondum solvit. Iulius eum colonum in agro conspicit et “Huc accede, colone!” inquit. Dominus imperat ut colonus accedat, tum interrogat: “Cur nondum solvisti mercedem quam ter quaterve iam abs te poposci? Octingentos sestertios mihi debes. Solve eos!” Iulius colono imperat ut mercedem solvat.

Colonus pallidus prae metu loqui non potest.

Iulius: “Audisne? Impero tibi ut mercedem solvas. Quin respondes?”

Colonus: “Nulla est mihi pecunia. Ne assem quidem habeo.”

Iulius: “Nisi hic et nunc solvis mercedem debitam, servis meis imperabo ut te agris meis pellant. Iam tres menses exspecto ut ea pecunia mihi solvatur. Etsi vir patiens sum, hic finis est patientiae meae!”

Colonus ad pedes domini se proicit eumque orat ut patientiam habeat: “Patientiam habe, domine! Noli a me postulare ut tantum pecuniae statim solvam! Intra duos tresve menses omnia accipies. Noli me e domo mea rapere! Octo liberi mihi sunt, quos ipse curare debeo. Cura infantium multum temporis magnamque patientiam postulat, itaque parum temporis habeo ad opus rusticum.”

Iulius: “Quid? Num uxor abs te postulat ut tu pro matre infantes cures? Itane infantes suos neglegit? Matris officium est infantes curare. Tu vero cura ut agri bene colantur et merces ad diem solvatur!”

Colonus: “Uxor mea officium suum non neglegit nec postulat ut ego infantes curem; sed nunc nec infantes curare nec quidquam aliud agere potest, quia aegrotat: intra paucos dies novum infantem exspectat. Noli me ab uxore gravida rapere! Per omnes deos te oro!”

His precibus dominus severus tandem movetur. Colono imperat ut taceat atque surgat, tum “Quoniam” inquit “uxor tua gravida es, abi domum! Primum cura ut uxor et liberi valeant, tum vero labora ut pecuniam omnem solvas intra finem huius mensis, id est intra tricesimum diem!”