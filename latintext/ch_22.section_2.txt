Tandem ianitor fores aperit et Tlepolemum foris in imbre stantem videt. Canis iratus dentes ostendit ac fremit: “Rrrr...!” nec vero tabellarium mordere potest, quod catena retinetur.

Ianitor: “Cave! Canis te mordebit!” Sic ianitor hominem intrantem de cane feroci monet.

Tlepolemus in limine resistens “Retine canem!” inquit, “Noli eum solvere! Nec vero opus est me monere de cane, ego enim legere scio.” Tabellarius solum intra limen aspicit, ubi CAVE CANEM scriptum est infra imaginem canis ferocis. “Neque haec imago neque canis verus me terret!” inquit, et propius ad canem accedit.

“Mane foris!” inquit ianitor, “Noli ad hunc canem accedere! Iam te monui!”

Tabellarius vero, quamquam sic a ianitore monitus est, alterum gradum ad canem versus facit - sed ecce canis in eum salit catenam rumpens! Homo territus ex ostio cedere conatur, sed canis iratus pallium eius dentibus prehendit et tenet.

“Ei! Canis me mordet!” exclamat tabellarius, qui iam neque recedere neque procedere audet: canis fremens eum loco se movere non sinit.

Ianitor ridens “Quin procedis?” inquit, “Noli resistere! Ego te intrare sino. Ianuam aperui. Procede in villam!” Sic ianitor virum territum deridet.

“Id facilius est dictu quam factu” inquit tabellarius, atque alterum gradum facere audet, sed canis statim in pedes posteriores surgit atque pedes priores in pectore eius ponit! Tabellarius, toto corpore tremens, ex ostio cedit: sic canis eum e villa pellit. “Remove canem!” inquit ille, “Iste canis ferox me intrare non sinit.”

Ianitor eum tremere animadvertit iterumque deridet: “Quid tremis? Hicine canis te terruit?”

Tlepolemus: “Noli putare me ab isto cane territum esse! Si tremo, non propter canem ferocem, sed propter imbrem frigidum tremo. Admitte me sub tecum, ianitor - amabo te! Vinci istum canem ferocem! Cur eum solvisti?” Tabellarius enim canem a ianitore solutum esse arbitratur.

Ianitor catenam manu prehendit canemque paulum a tabellario removet. “Noli arbitrari” inquit “me canem solvisse. Canis ipse catenam suam rupit. Ecce catena rupta.”

Tlepolemus: “Num canis catenam ferream rumpere potest? Id non credo. At certe vestem scindere potuit: videsne pallium meum novum, quod nuper magno pretio emi, scissum esse a cane tuo?”

Ianitor: “Istud pallium non est magni pretii, neque id nuper emptum esse credo. Sed quid tu venisti? Num quid tecum fers?”

Tlepolemus: “Stulte rogitas, ianitor, nam iam tibi dixi 'tabellarium me esse'. Quid tabellarios ferre arbitraris? aureosne ianitoribus? Profecto nos aurum non ferimus.”

Ianitor: “Vos scilicet epistulas fertis.”

Tlepolemus: “Recte dicis. Epistulam affero ad Lucium Iulium Balbum. Hocine ero tuo nomen est?”

Ianitor: “Est. Quin mihi istam epistulam das?”

Tlepolemus: “Prius vinci canem et sine me intrare! Noli iterum me foras in imbrem pellere!”

Ianitor, postquam canem vinxit, “Non ego” inquit, “se hic canis te foras pepulit. Noli narrare 'te a ianitore foras pulsum esse'!”

Cane vincto, tabellarius tandem intrat epistulamque ostendit ianitori; qui statim epistulam prehendit et in atrium ad dominum suum fert.