Multae naves multique nautae quotannis in mari pereunt. In fundo maris plurimae naves mersae iacent. Nec tamen ullis periculis a navigando deterrentur nautae. “Navigare necesse est” aiunt, et mercatores, qui ipsi pericula maris adire non audent, haec adiciunt: “Vivere non est necesse!” Mercatores merces suas magni aestimant, vitam nautarum parvi aestimant!

Nec vero omnes mercatores domi remanent, cum merces eorum navibus vehuntur. Nonnulli in terras alienas navigant, quod merces pretiosas nautis credere nolunt, sicut mercator ille Romanus qui eadem nave vehitur qua Medus et Lydia. Is laetus Ostia profectus est cum mercibus pretiosis quas omni pecunia sua in Italia emerat eo consilio ut eas maiore pretio in Graecia venderet. Ita sperabat se magnum lucrum facturum esse. Iam vero ea spes omnis periit, nam  fluctibus mersae sunt merces in quibus omnem spem posuerat. Subito mercator e divitissimo pauperrimus factus est. Non mirum est eum maestum esse.

Mercator ad gubernatorem accedens multis cum lacrimis queritur: “Heu, me miserum! Omnia quae possidebam in fundo maris sunt. Quid faciam? Quid sperem? Quomodo uxorem et liberos alam? Ne as quidem mihi reliquus est: omnia amisi. Heu!”

“Desine queri!” inquit gubernator, “Non enim omnia amisisti si uxor et liberi tui salvi sunt. Nonne liberos pluris aestimas quam merces istas? Divitias amittere miserum est, at multo miserius liberos amittere.”

Talibus verbis nauta mercatorem maestum consolari conatur, sed frustra, nam ille protinus “Noli tu me consolari” inquit, “qui ipse imperavisti ut merces meae iacerentur!”

Gubernator: “Iactura mercium navis servata est.”

Mercator: “Recte dicis: meae merces eiectae sunt, ut navis tua salva esset!”

Gubernator: “Merces iecimus ut nos omnes salvi essemus. Iactura mercium non modo navis, sed etiam vita omnium nostrum servata est. Merces quidem perierunt, sed nemo nostrum periit. Ergo bonum animum habe! Laetare una nobiscum te vitam non amisisse simul cum mercibus! Homines felices sumus.”

Mercator: “Vos quidem felices estis, nemo enim vestrum assem amisit. Mirum non est vos laetari. At nolite me monere ut laetus sim, postquam omnia mihi eripuistis! Laetitia vestra me non afficit.”

Gubernator: “Nec quisquam nostrum tristitia tua afficitur. Semper gaudeo cum de liberis meis cogito, qui maxima laetitia afficiuntur cum patrem suum e navigatione periculosa salvum redire vident.”

Mercator: “Ego quoque liberos meos amo nec eos dolore afficere volo. Sed quomodo vivamus sine pecunia? Quomodo cibum et vestem emam infantibus meis? O di immortales! Reddite mihi merces!”

Gubernator: “Quid iuvat deos precari ut res amissae tibi reddantur? Frustra hoc precaris.”

Mercator: “Quid ergo faciam? Ipse de nave saliam, an in eadem nave maneam vobiscum?” Vir ita perturbatus est ut se interroget, utrum in mare saliat an in nave remaneat.