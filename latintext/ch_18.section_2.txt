Magister: “Date mihi tabulas, pueri!”

Discipuli magistro tabulas suas dant. Is tabulam cuiusque pueri in manus sumit litterasque eorum aspicit. Quales sunt litterae Sexti? Pulchrae sunt. Quales sunt litterae Marci et Titi? Litterae eorum foedae sunt ac vix legi possunt. Magister suam cuique discipulo tabulam reddit, primum Sexto, tum Tito, postremo Marco, atque “Pulchre et recte scribis, Sexte” inquit, “Facile est tales litteras legere. At litterae vestrae, Tite et Marce, legi non possunt! Foede scribitis, pigri discipuli!” Magister Titum et Marcum severe reprehendit.

Titus: “Certe pulcherrimae sunt litterae Sexti, sed meae litterae pulchriores sunt quam Marci.”

Magister: “Reddite mihi tabulas, Tite et Marce!”

Titus et Marcus tabulas suas reddunt magistro, qui eas simul aspicit. Magister litteras Titi comparat cum litteris Marci, et “Litterae vestrae” inquit “aeque foedae sunt: tu, Tite, neque pulchrius neque foedius scribis quam Marcus.”

Titus: “At certe rectius scribo quam Marcus.”

Magister: “Facile est rectius quam Marcus scribere, nemo enim pravius scribit quam ille! Non oportet se comparare cum discipulo pigerrimo ac stultissimo! Compara te cum Sexto, qui rectissime et pulcherrime scribit.” Tum se vertens ad Marcum: “Tu non modo foedissime, sed etiam pravissime scribis, Marce! Nescis Latine scribere! Puer pigerrimus es atque stultissimus!” Iam Marcus multo severius reprehenditur quam Titus.

Marcus (parva voce ad Titum): “Magister dicit 'me prave scribere': ergo litteras meas legere potest.”

At magister, qui verba Marci exaudit, “Litteras tuas turpes” inquit “legere non possum, sed numerare possum: quattuor litteras deesse cerno. Aspice: in vocabulo primo et in vocabulo postremo eadem littera H deest.”

Marcus: “At semper dico 'omo abet'.”

Magister: “Non semper idem dicimus atque scribimus. In vocabulo secundo V deest, in quarto M. Quid significant haec vocabula turpia oclos et nasu? Talia verba Latina non sunt! Nullum rectum est vocabulum praeter unum et, atque id vocabulum est frequentissimum et facillimum! Quattuor menda in quinque vocabulis! Nemo alter in tam brevi sententia tot menda facit!”

Magister stilo suo addit litteras quae desunt; ita menda corrigit. Tum vero “Nec solum” inquit “prave et turpiter, sed etiam nimis leviter scribis. Has lineas tenues vix cernere possum. Necesse est te stilum gravius in ceram premere.” (Discipuli in cera scribunt, nam tabulae eorum cera operiuntur. Cera est materia mollis quam apes, bestiolae industriae, faciunt.)

Marcus: “Stilum graviter premo, sed cera nimis dura est. Aliam tabulam da mihi! Haec cera prope tam dura est quam ferrum.” (Ferrum est materia dura ex qua cultri, gladii, stili aliaeque res multae efficiuntur.)

Magister Marco eandem tabulam reddit et “Cera tua” inquit “tam mollis est quam Sexti, et facile est eius litteras legere. Sume tabulam tuam et scribe H litteram decies!”

