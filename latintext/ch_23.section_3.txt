Marcus: “Certe malus puer fui, sed posthac bonus puer futurus sum: semper vobis pariturus sum, numquam pugnaturus sum in via nec umquam in ludo dormiturus sum. Hoc vobis promitto, pater et mater! Mihi credite!”

Marcus 'se malum puerum fuisse' fatetur ac simul promittit 'se posthac bonum puerum futurum esse, semper se parentibus pariturum esse nec umquam in via pugnaturum nec in ludo dormiturum esse' - id quod saepe antehac promisit!

Iulius: “Primum fac quod promisisti, tum tibi credemus!” Iulius non credit Marcum promissum facturum esse.

Marcus: “Omnia quae promisi facturus sum. Noli me verberare! Iam bis verberatus sum a magistro.”

“Ergo verbera magistri non satis fuerunt!” inquit Iulius, “Profecto verbera meruisti!” Tum oculos a filio avertens: “Abi hinc ab oculis meis! Duc eum in cubiculum eius, Dave, atque include eum! Postea fer mihi clavem cubiculi!”

Postquam Davus puerum ex atrio duxit, dominus “Haec omnia” inquit “facta sunt, quod Medus heri domo fugit nec hodie Marcum in ludum euntem et illinc redeuntem comitari potuit. Posthac Marcum sine comite ambulare non sinam. Cras Davus eum comitabitur; is certe bonus comes erit.”

Marco in cubiculum ducto atque incluso, Davus redit et “Marcus” inquit “inclusus est. Ecce clavis cubiculi.”

Iulius clavem subit ac surgit. Aemilia, quae putat eum ad Marcum ire, “Quo is, Iuli?” inquit, “Marcumne verberatum is?” Aemilia Marcum a patre verberatum iri putat. “Noli eum verberare! Non puto eum posthac in via pugnaturum neque in ludo dormiturum esse.”

Iulius: “Putasne iam mutatum esse istum puerum? Ego eum nec mutatum esse nec posthac mutatum iri credo! Quamquam heri a me semel verberatus est atque hodie bis a magistro, nec verbera patris nec magistri eum meliorem fecerunt.”

Aemilia: “Ergo non opus est iterum eum verberare. Nec laudibus nec verberibus melior fieri potest.”

Iulius: “Noli timere, Aemilia! Marcum in cubiculo relinquam. Iam epistulam scripturus sum.” Iulius dicit 'se epistulam scripturum esse.'

Aemilia: “Cuinam scripturus es?”

Iulius: “Magistro scilicet. Cras Davus, Marci comes, epistulam meam secum feret, quae a Marco ipso tradetur magistro. Tabellarius, qui epistulam magistri tradidit, tempus perdit, si foris responsum meum opperitur. Dimitte eum, Dave! Dic ei 'responsum meum cras a Marco traditum iri'.”

Aemilia: “Nonne Marcus simul cum epistula tua mercedem debitam tradet magistro?”

Iulius: “Minime! Ego enim plane respondebo 'me mercedem solvere nolle'!”

Aemilia: “Quid ais? Nonne te pudet pauperi magistro mercedem negare? Quam ob rem mercedem debitam solvere non vis? Causam afferre oportet.”

Iulius: “Magister ipse mihi causam attulit.”

Aemilia: “Quonam modo? Quaenam causa allata est a magistro?”

Iulius: “In his litteris magister ipse fatetur 'se filium meum nihil docere posse': ergo mercedem non meruit. Pecuniam quae merita non est non solvam. Nolo pecuniam meam perdere!”

Epistulam sumens Aemilia “Itane scribit magister?” inquit; tum, epistula lecta, “Hoc te non excusat, nam plane scribit 'Marcum ipsum nihil discere velle', et qui nihil discere vult, nihil discere potest. Non modo posse, sed etiam velle opus est: quod non vis, non potes.”

Iulius ridens “Recte dicis” inquit, “Ego enim pecuniam solvere nolo: ergo solvere non possum!”

Hoc dicens Iulius epistulam magistri scindit.